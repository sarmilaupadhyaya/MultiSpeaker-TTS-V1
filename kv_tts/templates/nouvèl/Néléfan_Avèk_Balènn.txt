<!DOCTYPE html>
<html>
<head>
Néléfan Avèk Balènn, 

In jou Kompèr Lapin é Kompèr Bouki t'apé voyajé ensemb. 
Kompèr Lapin souven té méné li pou fé payas avèk li 
é pi en mèmm tem Kompèr Lapin té toujou o kouran tout 
sòt nouvèl ke Kompèr Bouki té rakonté li.
Kan yé rivé obòr lamè yé wa in kishoj ki té bin drol. 
Ça té si telèmin étonné yé ke yé rété pou tenn é gwèté. 
Sété in néléfan avèk balènn ki t'apé kozé ensemb. 

— To wa, di Bouki, çé dé pli gro bétay ke yé na dan 
moun é çé yé ki pli fòr ke lê zòt zanimo. 

— Pè to ladjol, di Kompèr Lapin, anon vansé é pi 
kouté,m'olé konné ça y'apé di. 

Yé vansé prosh. Néléfan di balènn kom ça : — Mo kommèr, 
kom çé vou ki plu grò é pli fòr dan lamè é 
mwin ki pli gro é pli fòr enho latè, fo nou fé lalwa, 
é tou ça yé ki révolté na chwé yé. 

— Wi, wi, Kompèr Néléfan, gardé latè é mwin mo va 
gardé lamè. 

— To ten, di Bouki, anon kouri, paské n'a sorti çala si yé wa 
nou zòt apé kouté yé konvèrsasyon. 

— Awash, di Kompèr Lapin, mo fou pa mal yé, mo pli 
malin ke yé. T'a wa kom m'a ranjé yé tou-lé-dé tou-ta-lèr. 

— Non, di Kompèr Bouki, mo pèr, m’apé kouri. 

— É bin, kouri, dabòr to si kapon, bon a ryin. Parti vit 
mo las tenn twa a fòrs to bét. 

Ça fé Kompèr Lapin kouri shèrshé in lakord ki té long é 
byin fòr é pi li porté sô tambour é li kashé li dan gran zèb. 
Li prin lakord dan ènn bout é pi li prosh koté Néléfan 
é li di : — Mishyé, vou ki si bon é si fòr, vou dwa byin rin 
mwin in ti sèrvis, va sorti mwin dan gran traka é péshé mwin 
pèrd larjen. 

Néléfan té konten tenn in si joli komlimin é li di Kompèr Lapin :
—. Tou ça t'olé m'a fé li pou twa, mo toujou paré pou oblijé tou mô zami. 

— Wi, di Kompèr Lapin, mo gañé in lavash ki bourb o 
ra lamè, vou konné mo pa asé fòr pou halé li. Mo vini
koté vou pou vou idé mwin ; prin lakord dan vou latrom, m'a 
kouri maré lavash é kan va tenn mwin bat tambour va halé 
fòr en o la kord. Mo di vou ça paské la vash bourb fon 
dan labwa. 

— Çé bon, di Nélépban, mo garanti twa m'a sorti lavash la ou 
bin la kord a kasé. 

Alòr Kompèr Lapin prin lot bout lakord-la, li kouri obòr lamè, 
li fé Balènn in joli komlimin, li mandé li mèmm 
sèrvis la pou débourbé sô lavash ki té pri o ra in bayou dan 
bwa. Kompèr Lapin gañé la boush si tèlmen dou ke pèrsonn 
pa kapab réfizé li aryin. Balènn fé ni ènn nidé, li prin 
la kord la dan sô ladjul é li di Kompèr Lapin : — Kan mo 
va tenn tambour m'a halé. 

— Wi, di Kompèr Lapin, konmensé halé dousèmin é pi pli 
fòr en pli fòr. 

— To pa bèzwin pèr, di Balènn, m'a sorti to lavash kan 
mèmm Djab apé chombò li. 

— Tan myé, di Kompèr Lapin, tou a lèr na ri, é pi li bat 
sô tambour. 

Néléfan prin halé, halé, lakord-la té rèd kom in bar 
fèr, li t'apé kraké. Balènn la enho sô koté li osi t'apé halé, 
halé. A la fin li t'apé kouri ora latè paské Néléfan té 
boukou pli myé plasé pou halé. Kan Balènn wa li t'apé monté 
en o latè, kré mil tonnè li bat sô lachœ rèd é pi li 
piké o larj. Li fé in èskous si telmen rèd ke li té 
trèné Néléfan ora dolo. Néléfan di kom ça : — È, 
mé ki ça ça yè® tou ça, çé in lavash ki jolimin fòr pou 
trèné mwin kom ça. Rété in pé, lèsé mwa akroupi mwin é 
mèt mo dé pyé devan dan la bw. La, mo a jenou astœr.! 
É li konmensé tortiyé lakord-la avèk sô latrom. Li tord lakord-la é a lafin 
li réyisi halé Balènn o ra la tèr. Ça té étonné 
li,o lyœrin lavash té sô konmèr Balènn, Alòr li di 
kom ça: — Mé, mé, ki ça yé, mo konmèr? Mo té krwa 
sété lavash Kompèr Lapin mo t'apé débourbé. 

——Aï! Di Balènn, Lapin di mwin mèmm kishoj-la, mo krwa 
bin li t'olé fou nou zòt. 

— Alòr li gañé pou payé ça, di Néléfan, mo défen li manjé 
in brin zèb en o la tèr paské li moké nou zòt. 

— Mwin osit, di Balènn, mo défen li bwa in gout dolò dan 
la mèr, fo nou surveý li é prèmyé ka wa li, fo pa nou 
raté li. 

Kompèr Lapin, ki t'apé kouté, di Kompèr Bouki : — Li tem 
nou parti, fé sho pou nou zòt. 

— To wa, di Bouki, to mèt nouzòt dan gran traka. Jamé 
m'a kouri avèk twa niy par. 

— Ò! Pè to ladjol, di Lapin, mo pa fini avèk yé, rété in 
pé, t'a wa komin mo va ranjé yé. 

— Ça fé yé kouri yê shimin, shakènn gañé sô koté. Kan 
Kompèr Lapin rivé dan in bwa li trouvé in ti shivrèy ki té 
mouri, afòrs shyin té masakré li li té plin bobò é dan plin plas 
sô pòy té tombé. Kompèr Lapin korshé li é li mèt sô lapo enho sô do ;
li vlopé li bin la dan, ça fé li té semb in ti shivrèy. 
Alòr li prin bwaté en o trwa patè é pi li pasé prosh koté. 
Néléfan ki di li ; — Mé pov piti shivrèy, ki ça to gañé? 

— Ò ! Wi, m’apé soufri boukou, vou wa çé Kompèr Lapin ki 
pwazoné mwin é pi li voyé sô malédiksyon en o mwin, jis paské 
mo t'olé kom vou té di péshé li manjé zèb. Prin ga pou 
vou, Mishyé Néléfan, Kompèr Lapin engajé avèk Djab, la sèrvi 
vou mal si vou pa fé tensyon. 

Alòr Néléfan té pèr, li di: — Ti shivrèy, t'a di Kompèr 
Lapin mwin çé sô mèyur zami, di li manjé zèb tan l'olé. Pa 
bliyé, non, é fé li komlimin pou mwin. 

Ti shivrèy la pasé sô shimé é kan li rivé obòr lamè 
Balènn di li;- — Mé pov ti shivrèy, t’apé bwaté, ki ça sa yé ? Mo 
krwa to boukou malad. 

— Ò wi, m’apé soufri boukou, çé Kompèr Lapin ki mèt 
mwin dan néta la, prin ga pou vou, Konmèr Balènn. Li osit 
li yé pèr, ça fé li di : — Ti shivrey, mo pa olé gañé zafèr avèk 
Djab, ten pri, di Kompèr Lapin bwa tou dolò l'olé, mo va lèsé 
li trankiy. 

Ça fé Kompèr Lapin kontiñé sô shimé, é kan li rivé o ra 
Kompèr Bouki li òté la po la é li di kom ça : — To wa bin 
ke mo pli malin ke yé é mo kapab fou yé toutem é yé dé 
ensemb. La ou mwin mo va pasé in lot va trouvé li pri. 

— Vou bin rèzon, di Kompèr Bouki.
<\html>